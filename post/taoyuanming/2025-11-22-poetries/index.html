<!DOCTYPE html>
<html
  lang="zh-cn"
  itemscope
  itemtype="http://schema.org/WebPage"
>
  <head>
    <meta charset="utf-8" />
    <meta http-equiv="X-UA-Compatible" content="IE=edge" />
    <title>
          陶渊明诗集 - 飘飘白云：所读，所观，所思
        </title>
    

<meta name="renderer" content="webkit" />
<meta name="viewport" content="width=device-width, initial-scale=1, user-scalable=yes"/>

<meta name="MobileOptimized" content="width"/>
<meta name="HandheldFriendly" content="true"/>


<meta name="applicable-device" content="pc,mobile">

<meta name="theme-color" content="#f8f5ec" />
<meta name="msapplication-navbutton-color" content="#f8f5ec">
<meta name="apple-mobile-web-app-capable" content="yes">
<meta name="apple-mobile-web-app-status-bar-style" content="#f8f5ec">

<meta name="mobile-web-app-capable" content="yes">

<meta name="author" content="飘飘白云" />
  <meta name="description" content="总计录入157首诗。
命子 命子•其一 悠悠我祖，爰自陶唐。
邈焉虞宾，历世重光。
御龙勤夏，豕韦翼商。
穆穆司徒，厥族以昌。
" />







<meta name="generator" content="Hugo 0.149.0" />


<link rel="canonical" href="https://luozhaohui.github.io/post/taoyuanming/2025-11-22-poetries/" />





<link rel="icon" href="/image/favicon.png" />











<link rel="stylesheet" href="/sass/jane.min.5b437cf6e65c813281321deb964e207ce17ae80e1ff41125c4285826ea7ea0ef.css" integrity="sha256-W0N89uZcgTKBMh3rlk4gfOF66A4f9BElxChYJup&#43;oO8=" media="screen" crossorigin="anonymous">







<meta property="og:url" content="https://luozhaohui.github.io/post/taoyuanming/2025-11-22-poetries/">
  <meta property="og:site_name" content="飘飘白云：所读，所观，所思">
  <meta property="og:title" content="陶渊明诗集">
  <meta property="og:description" content="总计录入157首诗。
命子 命子•其一 悠悠我祖，爰自陶唐。
邈焉虞宾，历世重光。
御龙勤夏，豕韦翼商。
穆穆司徒，厥族以昌。">
  <meta property="og:locale" content="zh_cn">
  <meta property="og:type" content="article">
    <meta property="article:section" content="post">
    <meta property="article:published_time" content="2025-11-22T18:30:00+08:00">
    <meta property="article:modified_time" content="2025-11-22T18:30:00+08:00">
    <meta property="article:tag" content="阅读">
    <meta property="article:tag" content="诗词">
    <meta property="article:tag" content="陶渊明">

  <meta itemprop="name" content="陶渊明诗集">
  <meta itemprop="description" content="总计录入157首诗。
命子 命子•其一 悠悠我祖，爰自陶唐。
邈焉虞宾，历世重光。
御龙勤夏，豕韦翼商。
穆穆司徒，厥族以昌。">
  <meta itemprop="datePublished" content="2025-11-22T18:30:00+08:00">
  <meta itemprop="dateModified" content="2025-11-22T18:30:00+08:00">
  <meta itemprop="wordCount" content="13068">
  <meta itemprop="keywords" content="阅读,诗词,陶渊明">
  <meta name="twitter:card" content="summary">
  <meta name="twitter:title" content="陶渊明诗集">
  <meta name="twitter:description" content="总计录入157首诗。
命子 命子•其一 悠悠我祖，爰自陶唐。
邈焉虞宾，历世重光。
御龙勤夏，豕韦翼商。
穆穆司徒，厥族以昌。">

<!--[if lte IE 9]>
  <script src="https://cdnjs.cloudflare.com/ajax/libs/classlist/1.1.20170427/classList.min.js"></script>
<![endif]-->

<!--[if lt IE 9]>
  <script src="https://cdn.jsdelivr.net/npm/html5shiv@3.7.3/dist/html5shiv.min.js"></script>
  <script src="https://cdn.jsdelivr.net/npm/respond.js@1.4.2/dest/respond.min.js"></script>
<![endif]-->




  </head>
  <body>
    <div id="back-to-top"></div>

    <div id="mobile-navbar" class="mobile-navbar">
  <div class="mobile-header-logo">
    <a href="/" class="logo">飘飘白云：所读，所观，所思</a>
  </div>
  <div class="mobile-navbar-icon">
    <span></span>
    <span></span>
    <span></span>
  </div>
</div>
<nav id="mobile-menu" class="mobile-menu slideout-menu">
  <ul class="mobile-menu-list">
    <li class="mobile-menu-item">
        
          
          
            <a class="menu-item-link" href="https://luozhaohui.github.io/">首页</a>
          
        
      </li><li class="mobile-menu-item">
        
          
          
            <a class="menu-item-link" href="https://luozhaohui.github.io/post/">归档</a>
          
        
      </li><li class="mobile-menu-item">
        
          
          
            <a class="menu-item-link" href="https://luozhaohui.github.io/tags/">标签</a>
          
        
      </li><li class="mobile-menu-item">
        
          
          
            <a class="menu-item-link" href="https://luozhaohui.github.io/categories/">分类</a>
          
        
      </li><li class="mobile-menu-item">
        
          
          
            <a class="menu-item-link" href="https://luozhaohui.github.io/about/">关于</a>
          
        
      </li><li class="mobile-menu-item">
        
          
          <div class="mobile-menu-parent">
            <span class="mobile-submenu-open"></span>
            <a href="https://luozhaohui.github.io/">
              “读书如抽丝“
            </a>
          </div>
          <ul class="mobile-submenu-list">
            
              <li>
                <a href="https://luozhaohui.github.io/post/taoyuanming/2025-11-22-index/">“陶渊明“</a>
              </li>
            
          </ul>
        
      </li><li class="mobile-menu-item">
        
          
          <div class="mobile-menu-parent">
            <span class="mobile-submenu-open"></span>
            <a href="https://luozhaohui.github.io/">
              读书如抽丝
            </a>
          </div>
          <ul class="mobile-submenu-list">
            
              <li>
                <a href="https://luozhaohui.github.io/book/recommend/">推荐书籍</a>
              </li>
            
              <li>
                <a href="https://luozhaohui.github.io/book/mindset/">心智成长</a>
              </li>
            
              <li>
                <a href="https://luozhaohui.github.io/post/annual-reading/annual-readings/">历年阅读</a>
              </li>
            
          </ul>
        
      </li>
    

    
  </ul>
</nav>


    

    

    


    <header id="header" class="header">
      <div class="logo-wrapper">
  <a href="/" class="logo">
    
      飘飘白云：所读，所观，所思
    
  </a>
</div>

<nav class="site-navbar">
  <ul id="menu" class="menu">
    
    
        <li class="menu-item">
        
          
          
            <a class="menu-item-link" href="https://luozhaohui.github.io/">首页</a>
          

        

      </li>
    
        <li class="menu-item">
        
          
          
            <a class="menu-item-link" href="https://luozhaohui.github.io/post/">归档</a>
          

        

      </li>
    
        <li class="menu-item">
        
          
          
            <a class="menu-item-link" href="https://luozhaohui.github.io/tags/">标签</a>
          

        

      </li>
    
        <li class="menu-item">
        
          
          
            <a class="menu-item-link" href="https://luozhaohui.github.io/categories/">分类</a>
          

        

      </li>
    
        <li class="menu-item">
        
          
          
            <a class="menu-item-link" href="https://luozhaohui.github.io/about/">关于</a>
          

        

      </li>
    
        <li class="menu-item">
        
          
          <a class="menu-item-link menu-parent" href="https://luozhaohui.github.io/">“读书如抽丝“</a>
          <ul class="submenu">
            
              <li class="submenu-item">
                <a href="https://luozhaohui.github.io/post/taoyuanming/2025-11-22-index/">“陶渊明“</a>
              </li>
            
          </ul>

        

      </li>
    
        <li class="menu-item">
        
          
          <a class="menu-item-link menu-parent" href="https://luozhaohui.github.io/">读书如抽丝</a>
          <ul class="submenu">
            
              <li class="submenu-item">
                <a href="https://luozhaohui.github.io/book/recommend/">推荐书籍</a>
              </li>
            
              <li class="submenu-item">
                <a href="https://luozhaohui.github.io/book/mindset/">心智成长</a>
              </li>
            
              <li class="submenu-item">
                <a href="https://luozhaohui.github.io/post/annual-reading/annual-readings/">历年阅读</a>
              </li>
            
          </ul>

        

      </li>
    

    
    

    
  </ul>
</nav>

    </header>

    <div id="mobile-panel">
      <main id="main" class="main bg-llight wallpaper">
        <div class="content-wrapper">
    <div id="content" class="content">
      <article class="post">
        
        <header class="post-header">
          <h1 class="post-title">陶渊明诗集</h1>
          

          <div class="post-meta">
  <div class="post-meta-author">
    
      <a href="/about">
        <span class="post-meta-author-name">
          飘飘白云
        </span>
      </a>
    
  </div>

  <div class="post-meta-time">
    <time datetime="2025-11-22">
      2025-11-22
    </time>
  </div>

  


  <div class="post-meta__right">
    

    <div class="post-meta-category">
        <a href="https://luozhaohui.github.io/categories/%E9%98%85%E8%AF%BB/"> 阅读 </a>
          
      </div>


    
    


    
    
  </div>
</div>

        </header>

        
        <div class="post-content">
          <p>总计录入<code>157</code>首诗。</p>
<h2 id="命子">命子</h2>
<h3 id="命子其一">命子•其一</h3>
<blockquote>
<p>悠悠我祖，爰自陶唐。<br>
邈焉虞宾，历世重光。<br>
御龙勤夏，豕韦翼商。<br>
穆穆司徒，厥族以昌。</p></blockquote>
<h3 id="命子其二">命子•其二</h3>
<blockquote>
<p>纷纷战国，漠漠衰周。<br>
凤隐于林，幽人在丘。<br>
逸虬绕云，奔鲸骇流。<br>
天集有汉，眷予愍侯。</p></blockquote>
<h3 id="命子其三">命子•其三</h3>
<blockquote>
<p>放赫愍侯，运当攀龙。<br>
抚剑风迈，显兹武功。<br>
书誓河山，启土开封。<br>
亹亹丞相，允迪前踪。</p></blockquote>
<h3 id="命子其四">命子•其四</h3>
<blockquote>
<p>浑浑长源，蔚蔚洪柯。<br>
群川载导，众条载罗。<br>
时有语默，运因隆寙。<br>
在我中晋，业融长沙。</p></blockquote>
<h3 id="命子其五">命子•其五</h3>
<blockquote>
<p>桓桓长沙，伊勋伊德。<br>
天子畴我，专征南国。<br>
功遂辞归，临宠不忒。<br>
孰谓斯心，而近可得。</p></blockquote>
<h3 id="命子其六">命子•其六</h3>
<blockquote>
<p>肃矣我祖，慎终如始。<br>
直方二台，惠和千里。<br>
於皇仁考，淡焉虚止。<br>
寄迹风云，冥兹愠喜。</p></blockquote>
<h3 id="命子其七">命子•其七</h3>
<blockquote>
<p>嗟余寡陋，瞻望弗及。<br>
顾惭华鬓，负影隻立。<br>
三千之罪，无後为急。<br>
我诚念哉，呱闻尔泣。</p></blockquote>
<h3 id="命子其八">命子•其八</h3>
<blockquote>
<p>卜云嘉日，占亦良时。<br>
名汝曰俨，字汝求思。<br>
温恭朝夕，念兹在兹。<br>
尚想孔伋，庶其企而！</p></blockquote>
<h3 id="命子其九">命子•其九</h3>
<blockquote>
<p>厉夜生子，遂而求火。<br>
凡百有心，奚特于我！<br>
既见其生，实欲其可。<br>
人亦有言，斯情无假。</p></blockquote>
<h3 id="命子其十">命子•其十</h3>
<blockquote>
<p>日居月诸，渐免子孩。<br>
福不虚至，祸亦易来。<br>
夙兴夜寐，愿尔斯才。<br>
尔之不才，亦已焉哉！</p></blockquote>
<h2 id="庚子岁五月中从都还阻风于规林二首">庚子岁五月中从都还阻风于规林二首</h2>
<h3 id="庚子岁五月中从都还阻风于规林其一">庚子岁五月中从都还阻风于规林•其一</h3>
<blockquote>
<p>行行循归路，计日望旧居。<br>
一欣侍温颜，再喜见友于。<br>
鼓棹路崎曲，指景限西隅。<br>
江山岂不险，归子念前涂。<br>
凯风负我心，戢枻守穷湖。<br>
高莽眇无界，夏木独森疏。<br>
谁言客舟远，近瞻百里馀。<br>
延目识南岭，空叹将焉如！</p></blockquote>
<h3 id="庚子岁五月中从都还阻风于规林其二">庚子岁五月中从都还阻风于规林•其二</h3>
<blockquote>
<p>自古叹行役，我今始知之！<br>
山川一何旷，巽坎难与期。<br>
崩浪聒天响，长风无息时。<br>
久游恋所生，如何淹在兹。<br>
静念园林好，人间良可辞。<br>
当年讵有几，纵心复何疑！</p></blockquote>
<h2 id="辛丑岁七月赴假还江陵夜行涂">辛丑岁七月赴假还江陵夜行涂</h2>
<blockquote>
<p>闲居三十载，遂与尘事冥。<br>
诗书敦夙好，园林无世情。<br>
如何舍此去，遥遥至西荆！<br>
叩栧新秋月，临流别友生。<br>
凉风起将夕，夜景湛虚明。<br>
昭昭天宇阔，皛皛川上平。<br>
怀役不遑寐，中宵尚孤征。<br>
商歌非吾事，依依在耦耕。<br>
投冠旋旧墟，不为好爵萦。<br>
养真衡茅下，庶以善自名。</p></blockquote>
<h2 id="杂诗四首">杂诗四首</h2>
<h3 id="杂诗四首其一">杂诗四首•其一</h3>
<blockquote>
<p>遥遥从羁役，一心处两端。<br>
掩泪汛东逝，顺流追时迁。<br>
日没星与昂，势翳西山巅。<br>
萧条隔又涯，惆怅念常餐。<br>
慷慨思南归，路遐无由缘。<br>
关梁难亏替，绝音寄斯篇。</p></blockquote>
<h3 id="杂诗四首其二">杂诗四首•其二</h3>
<blockquote>
<p>闲居执荡志，时驶不可稽。<br>
驱役无停息，轩裳逝东崖。<br>
沈阴拟薰麝，寒气激我怀。<br>
岁月有常御，我来淹已弥。<br>
慷慨忆绸缪，此情久已离。<br>
荏苒经十载，暂为人所羁。<br>
庭宇翳馀木，倏忽日月亏。</p></blockquote>
<h3 id="杂诗四首其三">杂诗四首•其三</h3>
<blockquote>
<p>我行未云远，回顾惨风凉。<br>
春燕应节起，高飞拂尘梁。<br>
边雁悲无所，代谢归北乡。<br>
离昆鸣清池，涉暑经秋霜。<br>
愁人难为辞，遥遥春夜长。</p></blockquote>
<h3 id="杂诗四首其四">杂诗四首•其四</h3>
<blockquote>
<p>袅袅松标崖，婉娈柔童子。<br>
年始二五间，乔柯何可倚。<br>
养色含津气，粲然有心理。</p></blockquote>
<h2 id="和郭主簿二首">和郭主簿二首</h2>
<h3 id="和郭主簿其一">和郭主簿•其一</h3>
<blockquote>
<p>蔼蔼堂前林，中夏贮清阴；<br>
凯风因时来，回飙开我襟。<br>
息交游闲业，卧起弄书琴。<br>
园蔬有馀滋，旧谷犹储今。<br>
营己良有极，过足非所钦。<br>
舂秫作美酒，酒熟吾自斟。<br>
弱子戏我侧，学语未成音。<br>
此事真复乐，聊用忘华簪。<br>
遥遥望白云，怀古一何深。</p></blockquote>
<h3 id="和郭主簿其二">和郭主簿•其二</h3>
<blockquote>
<p>和泽周三春，清凉素秋节。<br>
露凝无游氛，天高肃景澈。<br>
陵岑耸逸峰，遥瞻皆奇绝。<br>
芳菊开林耀，青松冠岩列。<br>
怀此贞秀姿，卓为霜下傑。<br>
衔觞念幽人，千载抚尔诀。<br>
检素不获展，厌厌竟良月。</p></blockquote>
<h2 id="癸卯岁始春怀古田舍二首">癸卯岁始春怀古田舍二首</h2>
<h3 id="癸卯岁始春怀古田舍其一">癸卯岁始春怀古田舍•其一</h3>
<blockquote>
<p>在昔闻南亩，当年竟未践。<br>
屡空既有人，春兴岂自免。<br>
夙晨装吾驾，启涂情已缅。<br>
鸟哢欢新节，泠风送馀善。<br>
寒竹被荒蹊，地为罕人远。<br>
是以植杖翁，悠然不复返。<br>
即理愧通识，所保讵乃浅。</p></blockquote>
<h3 id="癸卯岁始春怀古田舍其二">癸卯岁始春怀古田舍•其二</h3>
<blockquote>
<p>先师有遗训，忧道不忧贫。<br>
瞻望邈难逮，转欲志长勤。<br>
秉耒欢时务，解颜劝农人。<br>
平畴交远风，良苗亦怀新。<br>
虽未量岁功，即事多所欣。<br>
耕种有时息，行者无问津。<br>
日入相与归，壶浆劳新邻。<br>
长吟掩柴门，聊为陇亩民。</p></blockquote>
<h2 id="劝农六首">劝农六首</h2>
<h3 id="劝农其一">劝农•其一</h3>
<blockquote>
<p>悠悠上古，厥初生民。<br>
傲然自足，抱朴含真。<br>
智巧既萌，资待靡因。<br>
谁其赡之，实赖哲人。</p></blockquote>
<h3 id="劝农其二">劝农•其二</h3>
<blockquote>
<p>哲人伊何？时维后稷。<br>
赡之伊何？实曰播殖。<br>
舜既躬耕，禹亦稼穑。<br>
远若周典，八政始食。</p></blockquote>
<h3 id="劝农其三">劝农•其三</h3>
<blockquote>
<p>熙熙令德，猗猗原陆。<br>
卉木繁荣，和风清穆。<br>
纷纷士女，趋时竞逐。<br>
桑妇宵兴，农夫野宿。</p></blockquote>
<h3 id="劝农其四">劝农•其四</h3>
<blockquote>
<p>气节易过，和泽难久。<br>
冀缺携俪，沮溺结耦。<br>
相彼贤达，犹勤陇亩。<br>
矧兹众庶，曳裾拱手！</p></blockquote>
<h3 id="劝农其五">劝农•其五</h3>
<blockquote>
<p>民生在勤，勤则不匮。<br>
宴安自逸，岁暮奚冀！<br>
儋石不储，饥寒交至。<br>
顾尔俦列，能不怀愧！</p></blockquote>
<h3 id="劝农其六">劝农•其六</h3>
<blockquote>
<p>孔耽道德，樊须是鄙。<br>
董乐琴书，田园不履。<br>
若能超然，投迹高轨，<br>
敢不敛衽，敬赞德美。</p></blockquote>
<h2 id="和胡西曹示顾贼曹">和胡西曹示顾贼曹</h2>
<blockquote>
<p>蕤宾五月中，清朝起南飔。<br>
不驶亦不迟，飘飘吹我衣。<br>
重云蔽白日，闲雨纷微微。<br>
流目视西园，晔晔荣紫葵。<br>
于今甚可爱，奈何当复衰。<br>
感物愿及时，每恨靡所挥。<br>
悠悠待秋稼，寥落将赊迟。<br>
逸想不可淹，猖狂独长悲。</p></blockquote>
<h2 id="癸卯岁十二月中作与从弟敬远">癸卯岁十二月中作与从弟敬远</h2>
<blockquote>
<p>寝迹衡门下，邈与世相绝。<br>
顾盼莫谁知，荆扉昼常闭。<br>
凄凄岁暮风，翳翳经日雪。<br>
倾耳无希声，在目皓已洁。<br>
劲气侵襟袖，箪瓢谢屡设。<br>
萧索空宇中，了无一可悦！<br>
历览千载书，时时见遗烈。<br>
高操非所攀，谬得固穷节。<br>
平津苟不由，栖迟讵为拙！<br>
寄意一言外，兹契谁能别。</p></blockquote>
<h2 id="停云并序">停云并序</h2>
<p>[序]停云，思亲友也。樽湛新醪，园列初荣，愿言不从，叹息弥襟。</p>
<h3 id="停云其一">停云•其一</h3>
<blockquote>
<p>霭霭停云，时雨濛濛。<br>
八表同昏，平路伊阻。<br>
静寄东轩，春醪独抚。<br>
良朋悠邈，搔首延伫。</p></blockquote>
<h3 id="停云其二">停云•其二</h3>
<blockquote>
<p>停云霭霭，时雨濛濛。<br>
八表同昏，平陆成江。<br>
有酒有酒，闲饮东窗。<br>
愿言怀人，舟车靡从。</p></blockquote>
<h3 id="停云其三">停云•其三</h3>
<blockquote>
<p>东园之树，枝条载荣。<br>
竞用新好，以招余情。<br>
人亦有言，日月于征，<br>
安得促席，说彼平生。</p></blockquote>
<h3 id="停云其四">停云•其四</h3>
<blockquote>
<p>翩翩飞鸟，息我庭柯。<br>
敛翮闲止，好声相和。<br>
岂无他人，念子实多。<br>
愿言不获，抱恨如何！</p></blockquote>
<h2 id="时运并序">时运并序</h2>
<p>[序]时运，游暮春也。春服既成，景物斯和，偶景独游，欣慨交心。</p>
<h3 id="时运其一">时运•其一</h3>
<blockquote>
<p>迈迈时运，穆穆良朝。<br>
袭我春服，薄言东郊。<br>
山涤馀霭，宇暧微霄。<br>
有风自南，翼彼新苗。</p></blockquote>
<h3 id="时运其二">时运•其二</h3>
<blockquote>
<p>洋洋平潭，乃漱乃濯。<br>
邈邈遐景，载欣载瞩。<br>
人亦有言，称心易足。<br>
挥兹一觞，陶然自乐。</p></blockquote>
<h3 id="时运其三">时运•其三</h3>
<blockquote>
<p>延目中流，悠想清沂。<br>
童冠齐业，闲咏以归。<br>
我爱其挣，寤寐交挥。<br>
但恨殊世，邈不可追。</p></blockquote>
<h3 id="时运其四">时运•其四</h3>
<blockquote>
<p>斯晨斯夕，言息其庐。<br>
花药分列，林竹翳如。<br>
清琴横床，浊酒半壶。<br>
黄唐莫逮，慨独在余。</p></blockquote>
<h2 id="荣木并序">荣木并序</h2>
<p>[序]荣木，念将老也。日月推迁，已复九夏，总角闻，白首无成。</p>
<h3 id="荣木其一">荣木•其一</h3>
<blockquote>
<p>采采荣木，结根于兹。<br>
晨耀其华，夕已丧之。<br>
人生若寄，憔悴有时。<br>
静言孔念，中心怅而。</p></blockquote>
<h3 id="荣木其二">荣木•其二</h3>
<blockquote>
<p>采采荣木，于兹托根。<br>
繁华朝起，慨暮不存。<br>
贞脆由人，祸福无门。<br>
匪道曷依，匪善奚敦！</p></blockquote>
<h3 id="荣木其三">荣木•其三</h3>
<blockquote>
<p>嗟予小子，禀兹固陋。<br>
徂年既流，业不增旧。<br>
志彼不舍，安此日富。<br>
我之怀矣，怛焉内疚。</p></blockquote>
<h3 id="荣木其四">荣木•其四</h3>
<blockquote>
<p>先师遗训，余岂云坠！<br>
四十无闻，斯不足畏。<br>
脂我名车，策我名骥。<br>
千里虽遥，孰敢不至！</p></blockquote>
<h2 id="始作镇军参军经曲阿作">始作镇军参军经曲阿作</h2>
<blockquote>
<p>弱龄寄事外，委怀在琴书。<br>
被褐欣自得，屡空常晏如。<br>
时来苟冥会，宛辔憩通衢。<br>
投策命晨装，暂与园田疏。<br>
眇眇孤舟逝，绵绵归思纡。<br>
我行岂不遥，登降千里馀。<br>
目倦川涂异，心念山泽居。<br>
望云惭高鸟，临水愧游鱼。<br>
真想初在襟，谁谓形迹拘。<br>
聊且凭化迁，终返班生庐。</p></blockquote>
<h2 id="连雨独饮">连雨独饮</h2>
<blockquote>
<p>运生会归尽，终古谓之然。<br>
世间有松乔，于今定何间。<br>
故老赠余酒，乃言饮得仙。<br>
试酌百情远，重觞忽忘天。<br>
天岂去此哉，任真无所先。<br>
云鹤有奇翼，八表须臾还。<br>
自我抱兹独，僶俛四十年。<br>
形骸久已化，心在复何言。</p></blockquote>
<h2 id="乙巳岁三月为建威参军使都经钱溪">乙巳岁三月为建威参军使都经钱溪</h2>
<blockquote>
<p>我不践斯境，岁月好已积。<br>
晨夕看山川，事事悉如昔。<br>
微雨洗高林，清飙矫云翮。<br>
眷彼品物存，义风都未隔。<br>
伊余何为者，勉励从兹役。<br>
一形似有制，素襟不可易。<br>
园田日梦想，安得久离析。<br>
终怀在归舟，谅哉宜霜柏。</p></blockquote>
<h2 id="归园田居五首">归园田居五首</h2>
<h3 id="归园田居其一">归园田居•其一</h3>
<blockquote>
<p>少无适俗韵，性本爱丘山。<br>
误落尘网中，一去十三年。<br>
羁鸟恋旧林，池鱼思故渊。<br>
开荒南野际，抱拙归园田。<br>
方宅十馀亩，草屋八九间。<br>
榆柳荫後檐，桃李罗堂前。<br>
暧暧远人村，依依墟里烟。<br>
狗吠深巷中，鸡鸣桑树颠。<br>
户庭无尘杂，虚室有馀闲。<br>
久在樊笼里，复得返自然。</p></blockquote>
<h3 id="归园田居其二">归园田居•其二</h3>
<blockquote>
<p>野外罕人事，穷巷寡轮鞅。<br>
白日掩荆扉，虚室绝尘想。<br>
时复墟曲中，披草共来往。<br>
相见无杂言，但道桑麻长。<br>
桑麻日已长，我土日已广。<br>
常恐霜霰至，零落同草莽。</p></blockquote>
<h3 id="归园田居其三">归园田居•其三</h3>
<blockquote>
<p>种豆南山下，草盛豆苗稀。<br>
晨兴理荒秽，带月荷锄归。<br>
道狭草木长，夕露沾我衣。<br>
衣沾不足惜，但使愿无违。</p></blockquote>
<h3 id="归园田居其四">归园田居•其四</h3>
<blockquote>
<p>久去山泽游，浪莽林野娱。<br>
试携子侄辈，披榛步荒墟。<br>
徘徊丘陇间，依依昔人居。<br>
井灶有遗处，桑竹残朽株。<br>
借问采薪者，此人皆焉如？<br>
薪者向我言∶“死殁无复馀”。<br>
“一世异朝市”，此语真不虚！<br>
人生似幻化，终当归空无。</p></blockquote>
<h3 id="归园田居其五">归园田居•其五</h3>
<blockquote>
<p>怅恨独策还，崎岖历榛曲。<br>
山涧清且浅，遇以濯吾足。<br>
漉我新熟酒，双鸡招近局。<br>
日入室中暗，荆薪代明烛。<br>
欢来苦夕短，已复至天旭。</p></blockquote>
<h2 id="归鸟">归鸟</h2>
<h3 id="归鸟其一">归鸟•其一</h3>
<blockquote>
<p>翼翼归鸟，晨去于林；<br>
远之八表，近憩云岑。<br>
和风不洽，翻翮求心。<br>
顾俦相鸣，景庇清阴。</p></blockquote>
<h3 id="归鸟其二">归鸟•其二</h3>
<blockquote>
<p>翼翼归鸟，载翔载飞。<br>
虽不怀游，见林情依。<br>
遇云颉颃，相鸣而归。<br>
遐路诚悠，性爱无遗。</p></blockquote>
<h3 id="归鸟其三">归鸟•其三</h3>
<blockquote>
<p>翼翼归鸟，相林徘徊。<br>
岂思失路，欣及旧栖。<br>
虽无昔侣，众声每谐。<br>
日夕气清，悠然其怀。</p></blockquote>
<h3 id="归鸟其四">归鸟•其四</h3>
<blockquote>
<p>翼翼归鸟，戢羽寒条。<br>
游不旷林，宿则森标。<br>
晨风清兴，好音时交。<br>
矰缴奚施，已卷安劳！</p></blockquote>
<h2 id="责子">责子</h2>
<blockquote>
<p>白发被两鬓，肌肤不复实。<br>
虽有五男儿，总不好纸笔。<br>
阿舒已二八，懒惰故无匹。<br>
阿宣行志学，而不爱文术。<br>
雍端年十三，不识六与七。<br>
通子垂九龄，但觅梨与栗。<br>
天运苟如此，且进杯中物。</p></blockquote>
<h2 id="戊申岁六月中遇火">戊申岁六月中遇火</h2>
<blockquote>
<p>草庐寄穷巷，甘以辞华轩。<br>
正夏长风急，林室顿烧燔，<br>
一宅无遗宇，舫舟荫门前。<br>
迢迢新秋夕，亭亭月将圆。<br>
果菜始复生，惊鸟尚未还。<br>
中宵伫遥念，一盼周九天。<br>
总发抱孤介，奄出四十年。<br>
形迹凭化往，灵府长独闲，<br>
贞刚自有质，乃石乃非坚。<br>
仰想东户时，馀粮宿中田，<br>
鼓腹无所思，朝起暮归眠。<br>
既已不遇兹，且遂灌我园。</p></blockquote>
<h2 id="和刘柴桑">和刘柴桑</h2>
<blockquote>
<p>山泽久见招，胡事乃踌躇？<br>
直为亲旧故，未忍言索居。<br>
良辰入奇怀，挈杖还西庐。<br>
荒塗无归人，时时见废墟。<br>
茅茨已就治，新畴复应畲。<br>
谷风转凄薄，春醪解饥劬。<br>
弱女虽非男，慰情良胜无<br>
栖栖世中事，岁月共相疏。<br>
耕织称其用，过此奚所须！<br>
去去百年外，身名同翳如。</p></blockquote>
<h2 id="酬刘柴桑">酬刘柴桑</h2>
<blockquote>
<p>穷居寡人用，时忘四运周。<br>
榈庭多落叶，慨然知已秋。<br>
新葵郁北牖，嘉穟养南畴。<br>
今我不为乐，知有来岁不？<br>
命室携童弱，良日登远游。</p></blockquote>
<h2 id="庚戌岁九月中于西田获早稻">庚戌岁九月中于西田获早稻</h2>
<blockquote>
<p>人生归有道，衣食固其端；<br>
孰是都不营，而以求自安。<br>
开春理常业，岁功聊可观；<br>
晨出肆微勤，日入负耒还。<br>
山中饶霜露，风气亦先寒，<br>
田家岂不苦？弗获辞此难。<br>
四体诚乃疲，庶无异患干。<br>
盥濯息簷下，斗酒散襟颜，<br>
遥遥沮溺心，千载乃相关。<br>
但愿长如此，躬耕非所叹。</p></blockquote>
<h2 id="移居二首">移居二首</h2>
<h3 id="移居其一">移居•其一</h3>
<blockquote>
<p>昔欲居南村，非为卜其宅。<br>
闻多素心人，乐与数晨夕。<br>
怀此颇有年，今日从兹役。<br>
敝庐何必广，取足蔽床席。<br>
邻曲时时来，抗言谈在昔。<br>
奇文共欣赏，疑义相与析</p></blockquote>
<h3 id="移居其二">移居•其二</h3>
<blockquote>
<p>春秋多佳日，登高赋新诗。<br>
过门更相呼，有酒斟酌之。<br>
农务各自归，闲暇辄相思。<br>
相思则披衣，言笑无厌时。<br>
此理将不胜，无为忽去兹<br>
衣食当须纪，力耕不吾欺。</p></blockquote>
<h2 id="与殷晋安别并序">与殷晋安别并序</h2>
<p>[序]殷先作安南府长史掾，因居浔阳，後作太尉参军，移家东下，作此以赠。</p>
<blockquote>
<p>游好非少长，一遇尽殷勤。<br>
信宿酬清话，益复知为亲。<br>
去岁家南里，薄作少时邻。<br>
负杖肆游从，淹留忘宵晨。<br>
语默自殊势，亦知当乖分。<br>
未谓事已及，兴言在兹春。<br>
飘飘西来风，悠悠东去云。<br>
山川千里外，言笑难为因。<br>
良才不隐世，江湖多贱贫。<br>
脱有经过便，念来存故人。</p></blockquote>
<h2 id="形影神三首">形影神三首</h2>
<p>[序]贵贱贤愚，莫不营营以惜生，斯甚惑焉；故极陈形影之苦言，神辨自然以释之。好事君子，共取其心焉。</p>
<h2 id="形赠神">形赠神</h2>
<blockquote>
<p>天地长不没，山川无改时。<br>
草木得常理，霜露荣悴之。<br>
谓人最灵智，独复不如兹。<br>
适见在世中，奄去靡归期。<br>
奚觉无一人，亲识岂相思！<br>
但馀平生物，举目情凄洏。<br>
我无腾化木，必尔不复疑。<br>
愿君取吾言，得酒莫苟辞。</p></blockquote>
<h2 id="影答形">影答形</h2>
<blockquote>
<p>存生不可言，卫生每苦拙；<br>
诚愿游崑华，邈然兹道绝。<br>
与子相遇来，未尝异悲悦。<br>
憩荫若暂乖，止日终不别。<br>
此同既难常，黯尔俱时灭。<br>
身没名亦尽，念之五情热。<br>
立善有遗爱，胡为不自竭？<br>
酒云能消忧，方此讵不劣！</p></blockquote>
<h2 id="神释">神释</h2>
<blockquote>
<p>大钧无私力，万理自森著。<br>
人为三才中，岂不以我故！<br>
与君虽异物，生而相依附。<br>
结托既喜同，安得不相语！<br>
三皇大圣人，今复在何处？<br>
彭祖爱永年，欲留不得住。<br>
老少同一死，贤愚无复数。<br>
日醉或能忘，将非促龄具！<br>
立善常所欣，谁当为汝誉？<br>
甚念伤吾生，正宜委运去。<br>
纵浪大化中，不喜亦不惧。<br>
应尽便须尽，无复独多虑。</p></blockquote>
<h2 id="止酒">止酒</h2>
<blockquote>
<p>居止次城邑，逍遥自闲止。<br>
坐止高荫下，步止荜门里。<br>
好味止园葵，大懽止稚子。<br>
平生不止酒，止酒情无喜。<br>
暮止不安寝，晨止不能起。<br>
日日欲止之，营卫止不理。<br>
徒知止不乐，未知止利己。<br>
始觉止为善，今朝真止矣。<br>
从此一止去，将止扶桑涘。<br>
清颜止宿容，奚止千万祀。</p></blockquote>
<h2 id="杂诗八首">杂诗八首</h2>
<h3 id="杂诗八首其一">杂诗八首•其一</h3>
<blockquote>
<p>人生无根蒂，飘如陌上尘。<br>
分散逐风转，此已非常身。<br>
落地为兄弟，何必骨肉亲！<br>
得欢当作乐，斗酒聚比邻。<br>
盛年不重来，一日难再晨。<br>
及时当勉励，岁月不待人。</p></blockquote>
<h3 id="杂诗八首其二">杂诗八首•其二</h3>
<blockquote>
<p>白日沦西阿，素月出东岭。<br>
遥遥万里辉，荡荡空中景。<br>
风来入房户，夜中枕席冷。<br>
气变悟时易，不眠知夕永。<br>
欲言无予和，挥杯劝孤影。<br>
日月掷人去，有志不获骋。<br>
念此怀悲凄，终晓不能静。</p></blockquote>
<h3 id="杂诗八首其三">杂诗八首•其三</h3>
<blockquote>
<p>荣华难久居，盛衰不可量。<br>
昔为三春蕖，今作秋莲房。<br>
严霜结野草，枯悴未遽央。<br>
日月还复周，我去不再阳。<br>
眷眷往昔时，忆此断人肠。</p></blockquote>
<h3 id="杂诗八首其四">杂诗八首•其四</h3>
<blockquote>
<p>丈夫志四海，我愿不知老。<br>
亲戚共一处，子孙还相保。<br>
觞弦肆朝日，樽中酒不燥。<br>
缓带尽欢娱，起晚眠常早。<br>
孰若当世时，冰炭满怀抱。<br>
百年归丘垄，用此空名道！</p></blockquote>
<h3 id="杂诗八首其五">杂诗八首•其五</h3>
<blockquote>
<p>忆我少壮时，无乐自欣豫。<br>
猛志逸四海，骞翮思远翥。<br>
荏苒岁月颓，此心稍已去。<br>
值欢无复娱，每每多忧虑。<br>
气力渐衰损，转觉日不如。<br>
壑舟无须臾，引我不得住。<br>
前途当几许，未知止泊处。<br>
古人惜寸阴，念此使人惧。</p></blockquote>
<h3 id="杂诗八首其六">杂诗八首•其六</h3>
<blockquote>
<p>昔闻长者言，掩耳每不喜。<br>
奈何五十年，忽已亲此事。<br>
求我盛年欢，一毫无复意。<br>
去去转欲速，此生岂再值。<br>
倾家持作乐，竟此岁月驶。<br>
有子不留金，何用身後置！</p></blockquote>
<h3 id="杂诗八首其七">杂诗八首•其七</h3>
<blockquote>
<p>日月不肯迟，四时相催迫。<br>
寒风拂枯条，落叶掩长陌。<br>
弱质与运颓，玄鬓早已白。<br>
素标插人头，前途渐就窄。<br>
家为逆旅舍，我如当去客。<br>
去去欲何之？南山有旧宅。</p></blockquote>
<h3 id="杂诗八首其八">杂诗八首•其八</h3>
<blockquote>
<p>代耕本非望，所业在田桑。<br>
躬亲未曾替，寒馁常糟糠。<br>
岂期过满腹，但愿饱粳粮。<br>
御冬足大布，粗絺已应阳。<br>
正尔不能得，哀哉亦可伤！<br>
人皆尽获宜，拙生失其方。<br>
理也可奈何！且为陶一觞。</p></blockquote>
<h2 id="丙辰岁八月中于下潠田舍获">丙辰岁八月中于下潠田舍获</h2>
<blockquote>
<p>贫居依稼穑，戮力东林隈。<br>
不言春作苦，常恐负所怀。<br>
司田眷有秋，寄声与我谐。<br>
饥者欢初饱，束带候鸣鸡。<br>
扬楫越平湖，汎随清壑回。<br>
郁郁荒山里，猿声闲且哀。<br>
悲风爱静夜，林鸟喜晨开。<br>
曰余作此来，三四星火颓。<br>
姿年逝已老，其事未云乖。<br>
遥谢荷蓧翁，聊得从君栖。</p></blockquote>
<h2 id="示周续之祖企谢景夷三郎">示周续之祖企谢景夷三郎</h2>
<blockquote>
<p>负疴颓簷下，终日无一欣。<br>
药石有时闲，念我意中人。<br>
相去不寻常，道路邈何因。<br>
周生述孔业，祖谢响然臻。<br>
道丧向千载，今朝复斯闻。<br>
马队非讲肆，校书亦已勤。<br>
老夫有所爱，思与尔为邻。<br>
愿言诲诸子，从我颍水滨。</p></blockquote>
<h2 id="赠羊长史并序">赠羊长史并序</h2>
<p>[序]左军羊长史，衔使秦川，作此与之。</p>
<blockquote>
<p>愚生三季後，慨然念黄虞。<br>
得知千载上，正赖古人书。<br>
贤圣留馀迹，事事在中都。<br>
岂忘游心目，关河不可逾。<br>
九域甫已一，逝将理舟舆。<br>
闻君当先迈，负疴不获俱。<br>
路若经商山，为我少踌躇。<br>
多谢绮与角，精爽今何如？<br>
紫芝谁复采？深谷久应无。<br>
驷马无贳患，贫贱有交娱。<br>
清谣结心曲，人乖运见疏。<br>
拥怀累代下，言尽意不舒。</p></blockquote>
<h2 id="饮酒二十首并序">饮酒二十首并序</h2>
<p>[序]余闲居寡欢，兼比夜已长，偶有名酒，无夕不饮。顾影独尽，忽焉复醉。既醉之后，辄题数句自娱。纸墨遂多，辞无诠次。聊命故人书之，以为欢笑尔。</p>
<h3 id="饮酒其一">饮酒•其一</h3>
<blockquote>
<p>衰荣无定在，彼此更共之。<br>
邵生瓜田中，宁似东陵时！<br>
寒暑有代谢，人道每如兹。<br>
达人解其会，逝将不复疑；<br>
忽与一樽酒，日夕欢相持。</p></blockquote>
<h3 id="饮酒其二">饮酒•其二</h3>
<blockquote>
<p>积善云有报，夷叔在西山。<br>
善恶苟不应，何事空立言！<br>
九十行带索，饥寒况当年。<br>
不赖固穷节，百世当谁传。</p></blockquote>
<h3 id="饮酒其三">饮酒•其三</h3>
<blockquote>
<p>道丧向千载，人人惜其情。<br>
有酒不肯饮，但顾世间名。<br>
所以贵我身，岂不在一生？<br>
一生复能几，倏如流电惊。<br>
鼎鼎百年内，持此欲何成！</p></blockquote>
<h3 id="饮酒其四">饮酒•其四</h3>
<blockquote>
<p>栖栖失群鸟，日暮犹独飞。<br>
徘徊无定止，夜夜声转悲。<br>
厉响思清远，去来何依依。<br>
因值孤生松，敛翮遥来归。<br>
劲风无荣木，此荫独不衰。<br>
托身已得所，千载不相违。</p></blockquote>
<h3 id="饮酒其五">饮酒•其五</h3>
<blockquote>
<p>结庐在人境，而无车马喧。<br>
问君何能尔？心远地自偏。<br>
采菊东篱下，悠然见南山。<br>
山气日夕佳，飞鸟相与还。<br>
此中有真意，欲辨已忘言。</p></blockquote>
<h3 id="饮酒其六">饮酒•其六</h3>
<blockquote>
<p>行止千万端，谁知非与是。<br>
是非苟相形，雷同共誉毁。<br>
三季多此事，达士似不尔。<br>
咄咄俗中愚，且当从黄绮。</p></blockquote>
<h3 id="饮酒其七">饮酒•其七</h3>
<blockquote>
<p>秋菊有佳色，裛露掇其英。<br>
汎此忘忧物，远我遗世情。<br>
一觞虽独进，杯尽壶自倾。<br>
日入群动息，归鸟趋林鸣。<br>
啸傲东轩下，聊复得此生。</p></blockquote>
<h3 id="饮酒其八">饮酒•其八</h3>
<blockquote>
<p>青松在东园，众草没其姿，<br>
凝霜殄异类，卓然见高枝。<br>
连林人不觉，独树众乃奇。<br>
提壶抚寒柯，远望时复为。<br>
吾生梦幻间，何事绁尘羁。</p></blockquote>
<h3 id="饮酒其九">饮酒•其九</h3>
<blockquote>
<p>清晨闻叩门，倒裳往自开。<br>
问子为谁与？田父有好怀。<br>
壶浆远见候，疑我与时乖。<br>
褴缕茅簷下，未足为高栖。<br>
一世皆尚同，愿君汩其泥。<br>
深感父老言，禀气寡所谐。<br>
纡辔诚可学，违己讵非迷。<br>
且共欢此饮，吾驾不可回。</p></blockquote>
<h3 id="饮酒其十">饮酒•其十</h3>
<blockquote>
<p>在昔曾远游，直至东海隅。<br>
道路迥且长，风波阻中途。<br>
此行谁使然？似为饥所驱。<br>
倾身营一饱，少许便有馀。<br>
恐此非名计，息驾归闲居。</p></blockquote>
<h3 id="饮酒十一">饮酒•十一</h3>
<blockquote>
<p>颜生称为仁，荣公言有道。<br>
屡空不获年，长饥至于老，<br>
虽留身後名，一生亦枯槁，<br>
死去何所知，称心固为好，<br>
客养千金躯，临化消其宝，<br>
裸葬何必恶，人当解意表。</p></blockquote>
<h3 id="饮酒十二">饮酒•十二</h3>
<blockquote>
<p>长公曾一仕，壮节忽失时；<br>
杜门不复出，终身与世辞。<br>
仲理归大泽，高风始在兹。<br>
一往便当已，何为复狐疑！<br>
去去当奚道，世俗久相欺。<br>
摆落悠悠谈，请从余所之。</p></blockquote>
<h3 id="饮酒十三">饮酒•十三</h3>
<blockquote>
<p>有客常同止，取舍邈异境。<br>
一士常独醉，一夫终年醒，<br>
醒醉还相笑，发言各不领。<br>
规规一何愚，兀傲差若颖。<br>
寄言酣中客，日没烛当秉。</p></blockquote>
<h3 id="饮酒十四">饮酒•十四</h3>
<blockquote>
<p>故人赏我趣，挈壶相与至。<br>
班荆坐松下，数斟已复醉，<br>
父老杂乱言，觞酌失行次，<br>
不觉知有我，安知物为贵，<br>
悠悠迷所留，酒中有深味。</p></blockquote>
<h3 id="饮酒十五">饮酒•十五</h3>
<blockquote>
<p>贫居乏人工，灌木荒余宅。<br>
班班有翔鸟，寂寂无行迹。<br>
宇宙一何悠，人生少至百。<br>
岁月相催逼，鬓边早已白。<br>
若不委穷达，素抱深可惜。</p></blockquote>
<h3 id="饮酒十六">饮酒•十六</h3>
<blockquote>
<p>少年罕人事，游好在六经。<br>
行行向不惑，淹留遂无成。<br>
竟抱固穷节，饥寒饱所更。<br>
敝庐交悲风，荒草没前庭。<br>
披褐守长夜，晨鸡不肯鸣。<br>
孟公不在兹，终以翳吾情。</p></blockquote>
<h3 id="饮酒十七">饮酒•十七</h3>
<blockquote>
<p>幽兰生前庭，含薰待清风。<br>
清风脱然至，见别萧艾中。<br>
行行失故路，任道或能通。<br>
觉悟当念迁，鸟尽废良弓。</p></blockquote>
<h3 id="饮酒十八">饮酒•十八</h3>
<blockquote>
<p>子云性嗜酒，家贫无由得，<br>
时赖好事人，载醪祛所惑。<br>
觞来为之尽，是谘无不塞。<br>
有时不肯言，岂不在伐国。<br>
仁者用其心，何尝失显默。</p></blockquote>
<h3 id="饮酒十九">饮酒•十九</h3>
<blockquote>
<p>畴昔苦长饥，投耒去学仕。<br>
将养不得节，冻馁固缠己。<br>
是时向立年，志意多所耻。<br>
遂尽介然分，拂衣归田里，<br>
冉冉星气流，亭亭复一纪。<br>
世路廓悠悠，杨朱所以止。<br>
虽无挥金事，浊酒聊可恃。</p></blockquote>
<h3 id="饮酒二十">饮酒•二十</h3>
<blockquote>
<p>羲农去我久，举世少复真。<br>
汲汲鲁中叟，弥缝使其淳。<br>
凤鸟虽不至，礼乐暂得新，<br>
洙泗辍微响，漂流逮狂秦。<br>
诗书复何罪？一朝成灰尘。<br>
区区诸老翁，为事诚殷勤。<br>
如何绝世下，六籍无一亲。<br>
终日驰车走，不见所问津。<br>
若复不快饮，空负头上巾。<br>
但恨多谬误，君当恕醉人。</p></blockquote>
<h2 id="还旧居">还旧居</h2>
<blockquote>
<p>畴昔家上京，六载去还归。<br>
今日始复来，恻怆多所悲。<br>
阡陌不移旧，邑屋或时非。<br>
履历周故居，邻老罕复遗。<br>
步步寻往迹，有处特依依。<br>
流幻百年中，寒暑日相推。<br>
常恐大化尽，气力不及衰。<br>
拨置且莫念，一觞聊可挥。</p></blockquote>
<h2 id="悲从弟仲德">悲从弟仲德</h2>
<blockquote>
<p>衔哀过旧宅，悲泪应心零。<br>
借问为谁悲？怀人在九冥。<br>
礼服名群从，恩爱若同生。<br>
门前执手时，何意尔先倾！<br>
在数竟未免，为山不及成。<br>
慈母沈哀疚，二胤才数龄。<br>
双位委空馆，朝夕无哭声。<br>
流尘集虚坐，宿草旅前庭。<br>
阶除旷游迹，园林独馀情。<br>
翳然乘化去，终天不复形。<br>
迟迟将回步，恻恻悲襟盈。</p></blockquote>
<h2 id="赠长沙公并序">赠长沙公并序</h2>
<p>[序]长沙公於余为族祖，同出大司马。昭穆既远，以为路人。经过浔阳，临别赠此。</p>
<h3 id="赠长沙公其一">赠长沙公•其一</h3>
<blockquote>
<p>同源分流，人易世疏，<br>
慨然寤叹，念兹厥初。<br>
礼服遂悠，岁月眇徂，<br>
感彼行路，眷然踌躇。</p></blockquote>
<h3 id="赠长沙公其二">赠长沙公•其二</h3>
<blockquote>
<p>於穆令族，允构斯堂。<br>
谐气冬暄，映怀圭璋。<br>
爰采春华，载警秋霜。<br>
我曰钦哉！实宗之光。</p></blockquote>
<h3 id="赠长沙公其三">赠长沙公•其三</h3>
<blockquote>
<p>伊余云遘，在长忘同。<br>
笑言未久，逝焉西东。<br>
遥遥三湘，滔滔九江。<br>
山川阻远，行李时通。</p></blockquote>
<h3 id="赠长沙公其四">赠长沙公•其四</h3>
<blockquote>
<p>何以写心，此贻话言。<br>
进篑虽微，终焉为山。<br>
敬哉离人，临路凄然。<br>
款襟或辽，音问其先。</p></blockquote>
<h2 id="酬丁柴桑">酬丁柴桑</h2>
<blockquote>
<p>有客有客，爰来宦止。<br>
秉直司聪，惠于百里。<br>
飱胜如归，聆善若始。<br>
匪惟谐也，屡有良游。<br>
载言载眺，以写我忧。<br>
放欢一遇，既醉还休。<br>
实欣心期，方从我游。</p></blockquote>
<h2 id="诸人共游周家暮柏下">诸人共游周家暮柏下</h2>
<blockquote>
<p>今日天气佳，清吹与鸣弹。<br>
感彼柏下人，安得不为欢。<br>
清歌散新声，绿酒开芳颜。<br>
未知明日事，余襟良以殚。</p></blockquote>
<h2 id="怨诗楚调示庞主簿邓治中">怨诗楚调示庞主簿邓治中</h2>
<blockquote>
<p>天道幽且远，鬼神茫昧然。<br>
结发念善事，僶俛六九年。<br>
弱冠逢世阻，始室丧其偏。<br>
炎火屡焚如，螟蜮恣中田。<br>
风雨纵横至，收敛不盈廛。<br>
夏日长抱饥，寒夜无被眠<br>
造夕思鸡鸣，及晨愿鸟迁。<br>
在己何怨天，离忧凄目前。<br>
吁嗟身後名，於我若浮烟。<br>
慷慨独悲歌，锺期信为贤。</p></blockquote>
<h2 id="岁暮和张常侍">岁暮和张常侍</h2>
<blockquote>
<p>市朝凄旧人，骤骥感悲泉。<br>
明旦非今日，岁暮余何言！<br>
素颜敛光润，白发一己繁。<br>
阔哉秦穆谈，旅力岂未愆！<br>
向夕长风起，寒云没西山。<br>
洌洌气遂严，纷纷飞鸟还。<br>
民生鲜长在，矧伊愁苦缠。<br>
屡阙清酤至，无以乐当年。<br>
穷通靡攸虑，憔悴由化迁。<br>
抚己有深怀，履运增慨然。</p></blockquote>
<h2 id="九日闲居">九日闲居</h2>
<p>[序]余闲爱重九之名，秋菊盈园，而持醪靡由，空服九华，寄怀于言。</p>
<blockquote>
<p>世短意常多，斯人乐久生。<br>
日月依辰至，举俗爱其名。<br>
露凄暄风息，气澈天象明。<br>
往燕无遗影，来雁有馀声。<br>
酒能祛百虑，菊解制颓龄。<br>
如何蓬庐士，空视时运倾！<br>
尘爵耻虚壘，寒华徒自荣；<br>
敛襟独闲谣，缅焉起深情。<br>
栖迟固多娱，淹留岂无成。</p></blockquote>
<h2 id="咏贫士七首">咏贫士七首</h2>
<h3 id="咏贫士其一">咏贫士•其一</h3>
<blockquote>
<p>万族各有托，孤云独无依。<br>
暧暧空中灭，何时见馀晖。<br>
朝霞开宿雾，众鸟相与飞。<br>
迟迟出林翮，未夕复来归。<br>
量力守故辙，岂不寒与饥？<br>
知音苟不存，已矣何所悲。</p></blockquote>
<h3 id="咏贫士其二">咏贫士•其二</h3>
<blockquote>
<p>凄厉岁云暮，拥褐曝前轩。<br>
南圃无遗秀，枯条盈北园。<br>
倾壶绝馀沥，闚灶不见烟。<br>
诗书塞座外，日昃不遑研。<br>
闲居非陈厄，窃有愠见言。<br>
何以慰吾怀，赖古多此贤。</p></blockquote>
<h3 id="咏贫士其三">咏贫士•其三</h3>
<blockquote>
<p>荣叟老带索，欣然方弹琴。<br>
原生纳决履，清歌畅商音。<br>
重华去我久，贫士世相寻。<br>
弊襟不掩肘，藜羹常乏斟。<br>
岂忘袭轻裘，苟得非所钦。<br>
赐也徒能辨，乃不见吾心。</p></blockquote>
<h3 id="咏贫士其四">咏贫士•其四</h3>
<blockquote>
<p>安贫守贱者，自古有黔娄。<br>
好爵吾不荣，厚馈吾不酬。<br>
一旦寿命尽，弊服仍不周。<br>
岂不知其极，非道故无忧。<br>
从来将千载，未复见斯俦。<br>
朝与仁义生，夕死复何求。</p></blockquote>
<h3 id="咏贫士其五">咏贫士•其五</h3>
<blockquote>
<p>袁安困积雪，邈然不可干。<br>
阮公见钱入，即日弃其官。<br>
刍槁有常温，采莒足朝餐。<br>
岂不实辛苦，所惧非饥寒。<br>
贫富常交战，道胜无戚颜。<br>
至德冠邦闾，清节映西关。</p></blockquote>
<h3 id="咏贫士其六">咏贫士•其六</h3>
<blockquote>
<p>仲蔚爱穷居，绕宅生蒿蓬。<br>
翳然绝交游，赋诗颇能工；<br>
举世无知者，止有一刘龚。<br>
此士胡独然？实由罕所同；<br>
介然安其业，所乐非穷通。<br>
人事固以拙，聊得长相从。</p></blockquote>
<h3 id="咏贫士其七">咏贫士•其七</h3>
<blockquote>
<p>昔在黄子廉，弹冠佐名州。<br>
一朝辞吏归，清贫略难俦。<br>
年饥感仁妻，泣涕向我流。<br>
丈夫虽有志，固为儿女忧。<br>
惠孙一晤叹，腆赠竟莫酬。<br>
谁云固穷难，邈哉此前修。</p></blockquote>
<h2 id="游斜川">游斜川</h2>
<p>[序]辛酉正月五日，天气澄和，风物闲美，与二三邻曲，同游斜川。临长流，望曾城；鲂鲤跃鳞于将夕，水鸥乘和以翻飞。彼南阜者，名实旧矣，不复乃为嗟叹；若夫曾城，傍无依接，独秀中皋；遥想灵山，有爱嘉名。欣对不足，率尔赋诗。悲日月之遂往，悼吾年之不留；年疏年纪乡里，以记其时日。</p>
<blockquote>
<p>开岁倏五日，吾生行归休。<br>
念之动中怀，及辰为兹游。<br>
气和天惟澄，班坐依远流；<br>
弱湍驰文鲂，闲谷矫鸣鸥。<br>
迥泽散游目，缅然睇曾丘；<br>
虽微九重秀，顾瞻无匹俦。<br>
提壶接宾侣，引满更献酬；<br>
未知从今去，当复如此不？<br>
中觞纵遥情，忘彼千载忧。<br>
且极今朝乐，明日非所求。</p></blockquote>
<h2 id="拟古九首">拟古九首</h2>
<h3 id="拟古其一">拟古•其一</h3>
<blockquote>
<p>荣荣窗下兰，密密堂前柳。<br>
初与君别时，不谓行当久。<br>
出门万里客，中道逢嘉友。<br>
未言心未醉，不在接杯酒。<br>
兰枯柳亦衰，遂令此言负。<br>
多谢诸少年，相知不忠厚。<br>
意气倾人命，离隔复何有？</p></blockquote>
<h3 id="拟古其二">拟古•其二</h3>
<blockquote>
<p>辞家夙严驾，当往至无终。<br>
问君今何行？非商复非戎。<br>
闻有田子泰，节义为士雄。<br>
斯人久已死，乡里习其风。<br>
生有高世名，既没传无穷。<br>
不学狂驰子，直在百年中。</p></blockquote>
<h3 id="拟古其三">拟古•其三</h3>
<blockquote>
<p>仲春遘时雨，始雷发东隅。<br>
众蛰各潜骇，草木纵横舒。<br>
翩翩新来燕，双双入我庐。<br>
先巢故尚在，相将还旧居。<br>
自从分别来，门庭日荒芜；<br>
我心固匪石，君情定何如？</p></blockquote>
<h3 id="拟古其四">拟古•其四</h3>
<blockquote>
<p>迢迢百尺楼，分明望四荒，<br>
暮作归云宅，朝为飞鸟堂。<br>
山河满目中，平原独茫茫。<br>
古时功名士，慷慨争此场。<br>
一旦百岁後，相与还北邙。<br>
松柏为人伐，高坟互低昂。<br>
颓基无遗主，游魂在何方！<br>
荣华诚足贵，亦复可怜伤。</p></blockquote>
<h3 id="拟古其五">拟古•其五</h3>
<blockquote>
<p>东方有一士，被服常不完；<br>
三旬九遇食，十年著一冠。<br>
辛勤无此比，常有好容颜。<br>
我欲观其人，晨去越河关。<br>
青松夹路生，白云宿簷端。<br>
知我故来意，取琴为我弹。<br>
上弦惊别鹤，下弦操孤鸾。<br>
愿留就君住，从令至岁寒。</p></blockquote>
<h3 id="拟古其六">拟古•其六</h3>
<blockquote>
<p>苍苍谷中树，冬夏常如兹；<br>
年年见霜雪，谁谓不知时。<br>
厌闻世上语，结友到临淄。<br>
稷下多谈士，指彼决吾疑。<br>
装束既有日，已与家人辞。<br>
行行停出门，还坐更自思。<br>
不怨道里长，但畏人我欺。<br>
万一不合意，永为世笑嗤。<br>
伊怀难具道，为君作此诗。</p></blockquote>
<h3 id="拟古其七">拟古•其七</h3>
<blockquote>
<p>日暮天无云，春风扇微和。<br>
佳人美清夜，达曙酣且歌。<br>
歌竟长太息，持此感人多。<br>
皎皎云间月，灼灼月中华。<br>
岂无一时好，不久当如何。</p></blockquote>
<h3 id="拟古其八">拟古•其八</h3>
<blockquote>
<p>少时壮且厉，抚剑独行游。<br>
谁言行游近？张掖至幽州。<br>
饥食首阳薇，渴饮易水流。<br>
不见相知人，惟见古时丘。<br>
路边两高坟，伯牙与庄周。<br>
此士难再得，吾行欲何求！</p></blockquote>
<h3 id="拟古其九">拟古•其九</h3>
<blockquote>
<p>种桑长江边，三年望当采。<br>
枝条始欲茂，忽值山河改。<br>
柯叶自摧折，根株浮沧海。<br>
春蚕既无食，寒衣欲谁待！<br>
本不植高原，今日复何悔。</p></blockquote>
<h2 id="桃花源诗">桃花源诗</h2>
<blockquote>
<p>嬴氏乱天纪，贤者避其世。<br>
黄绮之商山，伊人亦云逝。<br>
往迹浸复湮，来径遂芜废。<br>
相命肆农耕，日入从所憩。<br>
桑竹垂馀荫，菽稷随时艺；<br>
春蚕收长丝，秋熟靡王税。<br>
荒路暧交通，鸡犬互鸣吠。<br>
俎豆独古法，衣裳无新制。<br>
童孺纵行歌，班白欢游诣。<br>
草荣识节和，木衰知风厉。<br>
虽无纪历志，四时自成岁。<br>
怡然有馀乐，于何荣智慧！<br>
奇踪隐五百，一朝敞神界。<br>
淳薄既异源，旋复还幽蔽。<br>
借问游方士，焉测尘嚣外。<br>
愿言蹑清风，高举寻吾契。</p></blockquote>
<h2 id="述酒">述酒</h2>
<blockquote>
<p>重离照南陆，鸣鸟声相闻；<br>
秋草虽未黄，融风久已分。<br>
素砾皛修渚，南嶽无馀云。<br>
豫章抗高门，重华固灵坟。<br>
流泪抱中叹，倾耳听司晨。<br>
神州献嘉粟，西灵为我驯。<br>
诸梁董师旅，芊胜丧其身。<br>
山阳归下国，成名犹不勤。<br>
卜生善斯牧，安乐不为君。<br>
平王去旧京，峡中纳遗薰。<br>
双陵甫云育，三趾显奇文。<br>
王子爱清吹，日中翔河汾。<br>
朱公练九齿，闲居离世纷。<br>
峨峨西岭内，偃息常所亲。<br>
天容自永固，彭殇非等伦。</p></blockquote>
<h2 id="於王抚军座送客">於王抚军座送客</h2>
<blockquote>
<p>秋日凄且厉，百卉具已腓。<br>
爰以履霜节，登高饯将归。<br>
寒气冒山泽，游云倏无依。<br>
洲渚四缅邈，风水互乖违。<br>
瞻夕欣良讌，离言聿云悲。<br>
晨鸟暮来还，悬车敛馀辉。<br>
逝止判殊路，旋驾怅迟迟。<br>
目送回舟远，情随万化遗。</p></blockquote>
<h2 id="读山海经十三首">读《山海经》十三首</h2>
<h3 id="读山海经其一">读《山海经》•其一</h3>
<blockquote>
<p>孟夏草木长，绕屋树扶疏。<br>
众鸟欣有托，吾亦爱吾庐。<br>
既耕亦已种，时还读我书。<br>
穷巷隔深辙，颇回故人车。<br>
欢言酌春酒，摘我园中蔬。<br>
微雨从东来，好风与之俱。<br>
泛览周王传，流观山海图。<br>
俯仰终宇宙，不乐复何如。</p></blockquote>
<h3 id="读山海经其二">读《山海经》•其二</h3>
<blockquote>
<p>玉台凌霞秀，王母怡妙颜。<br>
天地共俱生，不知几何年。<br>
灵化无穷已，馆宇非一山。<br>
高酣发新谣，宁效俗中言！</p></blockquote>
<h3 id="读山海经其三">读《山海经》•其三</h3>
<blockquote>
<p>迢迢槐江岭，是为玄圃丘。<br>
西南望崑墟，光气难与俦。<br>
亭亭明玕照，洛洛清淫流。<br>
恨不及周穆，托乘一来游。</p></blockquote>
<h3 id="读山海经其四">读《山海经》•其四</h3>
<blockquote>
<p>丹木生何许？迺在峚山阳。<br>
黄花复朱实，食之寿命长。<br>
白玉凝素液，瑾瑜发奇光。<br>
岂伊君子宝，见重我轩黄。</p></blockquote>
<h3 id="读山海经其五">读《山海经》•其五</h3>
<blockquote>
<p>翩翩三青鸟，毛色奇可怜。<br>
朝为王母使，暮归三危山。<br>
我欲因此鸟，具向王母言∶<br>
在世无所须，惟酒与长年。</p></blockquote>
<h3 id="读山海经其六">读《山海经》•其六</h3>
<blockquote>
<p>逍遥芜皋上，杳然望扶木。<br>
洪柯百万寻，森散复旸谷。<br>
灵人侍丹池，朝朝为日浴。<br>
神景一登天，何幽不见烛。</p></blockquote>
<h3 id="读山海经其七">读《山海经》•其七</h3>
<blockquote>
<p>粲粲三珠树，寄生赤水阴。<br>
亭亭凌风桂，八榦共成林。<br>
灵凤抚云舞，神鸾调玉音。<br>
虽非世上宝，爰得王母心。</p></blockquote>
<h3 id="读山海经其八">读《山海经》•其八</h3>
<blockquote>
<p>自古皆有没，何人得灵长？<br>
不死复不死，万岁如平常。<br>
赤泉给我饮，员丘足我粮。<br>
方与三辰游，寿考岂渠央！</p></blockquote>
<h3 id="读山海经其九">读《山海经》•其九</h3>
<blockquote>
<p>夸父诞宏志，乃与日竞志。<br>
俱至虞渊下，似若无胜负。<br>
神力既殊妙，倾河焉足有！<br>
馀迹寄邓林，功竟在身後。</p></blockquote>
<h3 id="读山海经其十">读《山海经》•其十</h3>
<blockquote>
<p>精卫衔微木，将以填沧海。<br>
刑天舞干戚，猛志故常在。<br>
同物既无虑，化去不复悔。<br>
徒没在昔心，良晨讵可待！</p></blockquote>
<h3 id="读山海经十一">读《山海经》•十一</h3>
<blockquote>
<p>巨猾肆威暴，钦䲹违帝旨。<br>
窫窳强能变，祖江遂独死。<br>
明明上天四，为恶不可履。<br>
长枯固已剧，鵕鹗岂足恃！</p></blockquote>
<h3 id="读山海经十二">读《山海经》•十二</h3>
<blockquote>
<p>鸱鴸见城邑，其国有放士。<br>
念彼怀王世，当时数来止。<br>
青丘有奇鸟，自言独见尔；<br>
本为迷者生，不以喻君子。</p></blockquote>
<h3 id="读山海经十三">读《山海经》•十三</h3>
<blockquote>
<p>岩岩显朝市，帝者慎用才。<br>
何以废共鲧，重华为之来。<br>
仲父献诚言，姜公乃见猜；<br>
临没告饥渴，当复何及哉！</p></blockquote>
<h2 id="腊日">腊日</h2>
<blockquote>
<p>风雪送馀运，无妨时已和。<br>
梅柳夹门植，一条有佳花。<br>
我唱尔言得，酒中适何多！<br>
未能明多少，章山有奇歌。</p></blockquote>
<h2 id="答庞参军">答庞参军</h2>
<p>[序]三复来贶，欲罢不能。自尔邻曲，冬春再交，款然良时，忽成旧游。俗谚∶「数面成亲旧」，况情过此者乎？人事好乖，便当语离；杨公所叹，岂惟常悲。吾抱疾多年，不复为文，本既不丰，复老病继之；辄依《周礼》往复之义，且为别後相思之资。</p>
<blockquote>
<p>相知何必旧，倾盖定前言。<br>
有客赏我趣，每每顾林园。<br>
谈谐无俗调，所说圣人篇。<br>
或有数斗酒，闲饮自欢然。<br>
我实幽居士，无复东西缘。<br>
物新人惟旧，弱毫多所宣。<br>
情通万里外，形迹滞江山。<br>
君其爱体素，来会在何来？</p></blockquote>
<h2 id="答庞参军并序">答庞参军并序</h2>
<p>[序]庞为卫军参军，从江陵使上都，过浔阳见赠。</p>
<h3 id="答庞参军其一">答庞参军•其一</h3>
<blockquote>
<p>衡门之下，有琴有书。<br>
载弹载咏，爰得我娱。<br>
岂无他好？乐是幽居；<br>
朝为灌园，夕偃蓬庐。</p></blockquote>
<h3 id="答庞参军其二">答庞参军•其二</h3>
<blockquote>
<p>人之所宝，尚或未珍；<br>
不有同好，云胡以亲！<br>
我求良友，实觏怀人；<br>
懽心孔洽，栋宇惟邻。</p></blockquote>
<h3 id="答庞参军其三">答庞参军•其三</h3>
<blockquote>
<p>伊余怀人，欣德孜孜；<br>
我有旨酒，与汝乐之。<br>
乃陈好言，乃著新诗；<br>
一旦不见，如何不思！</p></blockquote>
<h3 id="答庞参军其四">答庞参军•其四</h3>
<blockquote>
<p>嘉游未歝，誓将离分；<br>
送尔于路，衔觞无欣。<br>
依依旧楚，邈邈西云，<br>
之子之远，良活曷闻。</p></blockquote>
<h3 id="答庞参军其五">答庞参军•其五</h3>
<blockquote>
<p>昔我云别，仓庚载鸣；<br>
今也遇之，霰雪飘零。<br>
大藩有命，作使上京；<br>
岂忘宴安？王事靡宁。</p></blockquote>
<h3 id="答庞参军其六">答庞参军•其六</h3>
<blockquote>
<p>惨惨寒日，肃肃其风，<br>
翩彼方舟，容与江中。<br>
朂哉征人，在始思终；<br>
敬慈良辰，以保尔躬。</p></blockquote>
<h2 id="咏二疏">咏二疏</h2>
<blockquote>
<p>大象转四时，功成者自去。<br>
借问衰周来，几人得其趣？<br>
游目汉廷中，二疏复此举。<br>
高啸还旧居，长揖储君傅；<br>
饯送倾皇朝，华轩盈道路。<br>
离别情所悲，馀荣何足顾；<br>
事胜感行人，贤哉岂常誉！<br>
厌厌闾里欢，所营非近务；<br>
促席延故老，挥觞道平素。<br>
问金终寄心，清言晓未悟；<br>
放意乐馀年，遑恤身後虑。<br>
谁云其人亡，久而道弥著。</p></blockquote>
<h2 id="咏三良">咏三良</h2>
<blockquote>
<p>弹冠乘通津，但惧时我遗；<br>
服勤尽岁月，常恐功愈微。<br>
忠情谬获露，遂为君所私。<br>
出则陪文舆，入必侍丹帷；<br>
箴规响已从，计议初无亏。<br>
一朝长逝後，愿言同此归。<br>
厚恩固难忘，君命安可违。<br>
临穴罔惟疑，投义志攸希。<br>
荆棘笼高坟，黄鸟声正悲；<br>
良人不可赎，泫然沾我衣。</p></blockquote>
<h2 id="咏荆轲">咏荆轲</h2>
<blockquote>
<p>燕丹善养士，志在报强嬴。<br>
招集百夫良，岁暮得荆卿。<br>
君子死知己，提剑出燕京。<br>
素骥鸣广陌，慷慨送我行。<br>
雄髮指危冠，猛气冲长缨。<br>
饮饯易水上，四座列群英。<br>
渐离击悲筑，宋意唱高声。<br>
萧萧哀风逝，澹澹寒波生。<br>
商音更流涕，羽奏壮士惊。<br>
心知去不归，且有後世名。<br>
登车何时顾，飞盖入秦庭。<br>
凌厉越万里，逶迤过千城。<br>
图穷事自至，豪主正怔营。<br>
惜哉剑术疏，奇功遂不成！<br>
其人虽已殁，千载有馀情。</p></blockquote>
<h2 id="有会而作并序">有会而作并序</h2>
<p>[序]旧谷既没，新谷未登，颇为老农，而值年灾。日月尚悠，为患未已。登岁之功，既不可希，朝夕所资，烟火载通；旬日以来，始念饥乏。岁云夕矣，慨然永怀。今我不述，後生何闻哉！</p>
<blockquote>
<p>弱年逢家乏，老至更长饥。<br>
菽麦实所羡，孰敢慕甘肥！<br>
惄如亚九饭，当暑厌寒衣。<br>
岁月将欲暮，如何辛苦悲。<br>
常善粥者心，深念蒙袂非。<br>
嗟来可足吝，徒没空自遗。<br>
斯滥岂攸志，固穷夙所归。<br>
馁也已矣夫，在昔余多师。</p></blockquote>
<h2 id="乞食">乞食</h2>
<blockquote>
<p>饥来驱我去，不知竟何之。<br>
行行至斯里，叩门拙言辞。<br>
主人解余意，遗赠岂虚来。<br>
谈谐终日夕，觞至辄倾杯。<br>
情欣新知欢，言咏遂赋诗。<br>
感子漂母意，愧我非韩才。<br>
衔戢知何谢，冥报以相贻。</p></blockquote>
<h2 id="挽歌诗三首">挽歌诗三首</h2>
<h3 id="挽歌诗其一">挽歌诗•其一</h3>
<blockquote>
<p>有生必有死，早终非命促。<br>
昨暮同为人，今旦在鬼录。<br>
魂气散何之？枯形寄空木。<br>
娇儿索父啼，良友抚我哭。<br>
得失不复知，是非安能觉！<br>
千秋万岁後，谁知荣与辱。<br>
但恨在世时，饮酒不得足。</p></blockquote>
<h3 id="挽歌诗其二">挽歌诗•其二</h3>
<blockquote>
<p>昔在无酒饮，今但湛空觞。<br>
春醪生浮蚁，何时更能尝。<br>
肴案盈我前，亲旧哭我傍。<br>
欲语口无音，欲视眼无光。<br>
昔在高堂寝，今宿荒草乡。<br>
一朝出门去，归来夜未央。</p></blockquote>
<h3 id="挽歌诗其三">挽歌诗•其三</h3>
<blockquote>
<p>荒草何茫茫，白杨亦萧萧。<br>
严霜九月中，送我出远郊。<br>
四面无人居，高坟正嶣峣。<br>
马为仰天鸣，风为自萧条。<br>
幽室一已闭，千年不复朝。<br>
千年不复朝，贤达无奈何！<br>
向来相送人，各自还其家。<br>
亲戚或馀悲，他人亦已歌。<br>
死去何所道，托体同山阿。</p></blockquote>
        </div>

        
        



        
        
<div class="post-reward">
  <input type="checkbox" name="reward" id="reward" hidden />
  <label class="reward-button" for="reward">赞赏支持</label>
  <div class="qr-code">
    
    
      <label class="qr-code-image" for="reward">
        <img class="image" src="/image/pay/weixinpay.png">
        <span>微信打赏</span>
      </label>
    
      <label class="qr-code-image" for="reward">
        <img class="image" src="/image/pay/alipay.png">
        <span>支付宝打赏</span>
      </label>
  </div>
</div>


        <footer class="post-footer">
          <div class="post-tags">
              <a href="https://luozhaohui.github.io/tags/%E9%98%85%E8%AF%BB/">阅读</a>
                <a href="https://luozhaohui.github.io/tags/%E8%AF%97%E8%AF%8D/">诗词</a>
                <a href="https://luozhaohui.github.io/tags/%E9%99%B6%E6%B8%8A%E6%98%8E/">陶渊明</a>
                
            </div>


          
          <nav class="post-nav">
            
              <a class="prev" href="/post/taoyuanming/2025-11-22-char-frequency/">
                
                <i class="iconfont">
                  <svg  class="icon" viewBox="0 0 1024 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="18" height="18">
  <path d="M691.908486 949.511495l75.369571-89.491197c10.963703-12.998035 10.285251-32.864502-1.499144-44.378743L479.499795 515.267417 757.434875 204.940602c11.338233-12.190647 11.035334-32.285311-0.638543-44.850487l-80.46666-86.564541c-11.680017-12.583596-30.356378-12.893658-41.662889-0.716314L257.233596 494.235404c-11.332093 12.183484-11.041474 32.266891 0.657986 44.844348l80.46666 86.564541c1.772366 1.910513 3.706415 3.533476 5.750981 4.877077l306.620399 321.703933C662.505829 963.726242 680.945807 962.528973 691.908486 949.511495z"></path>
</svg>

                </i>
                <span class="prev-text nav-default">陶渊明诗集字频分析</span>
                <span class="prev-text nav-mobile">上一篇</span>
              </a>
            
              <a class="next" href="/post/taoyuanming/2025-11-22-prose/">
                <span class="next-text nav-default">陶渊明文集</span>
                <span class="prev-text nav-mobile">下一篇</span>
                
                <i class="iconfont">
                  <svg class="icon" viewBox="0 0 1024 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="18" height="18">
  <path d="M332.091514 74.487481l-75.369571 89.491197c-10.963703 12.998035-10.285251 32.864502 1.499144 44.378743l286.278095 300.375162L266.565125 819.058374c-11.338233 12.190647-11.035334 32.285311 0.638543 44.850487l80.46666 86.564541c11.680017 12.583596 30.356378 12.893658 41.662889 0.716314l377.434212-421.426145c11.332093-12.183484 11.041474-32.266891-0.657986-44.844348l-80.46666-86.564541c-1.772366-1.910513-3.706415-3.533476-5.750981-4.877077L373.270379 71.774697C361.493148 60.273758 343.054193 61.470003 332.091514 74.487481z"></path>
</svg>

                </i>
              </a>
          </nav>
        </footer>
      </article>

      
      


      
      

  

  
  
    <div class="post">
  <script
    src="https://giscus.app/client.js"
    data-repo="luozhaohui/luozhaohui.github.io"
    data-repo-id="MDEwOlJlcG9zaXRvcnk4Njc3MzkxNA=="
    data-category="Announcements"
    data-category-id="DIC_kwDOBSwQms4CZgMx"
    data-mapping="pathname"
    data-strict="0"
    data-reactions-enabled="1"
    data-emit-metadata="0"
    data-input-position="top"
    data-theme="light"
    data-lang="zh-CN"
    
      data-loading="lazy"
    
    crossorigin="anonymous"
    async
  ></script>
</div>

  

  
  

  

  

    

  

  


    </div>

    
    


  </div>

      </main>

      <footer id="footer" class="footer">
        <div class="icon-links">
  
  
    <a href="mailto:kesalin@gmail.com" rel="me noopener" class="iconfont"
      title="email" >
      <svg class="icon" viewBox="0 0 1451 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="36" height="36">
  <path d="M664.781909 681.472759 0 97.881301C0 3.997201 71.046997 0 71.046997 0L474.477909 0 961.649408 0 1361.641813 0C1361.641813 0 1432.688811 3.997201 1432.688811 97.881301L771.345323 681.472759C771.345323 681.472759 764.482731 685.154773 753.594283 688.65053L753.594283 688.664858C741.602731 693.493018 729.424896 695.068979 718.077952 694.839748 706.731093 695.068979 694.553173 693.493018 682.561621 688.664858L682.561621 688.65053C671.644501 685.140446 664.781909 681.472759 664.781909 681.472759L664.781909 681.472759ZM718.063616 811.603883C693.779541 811.016482 658.879232 802.205449 619.10784 767.734955 542.989056 701.759633 0 212.052267 0 212.052267L0 942.809523C0 942.809523 0 1024 83.726336 1024L682.532949 1024 753.579947 1024 1348.948139 1024C1432.688811 1024 1432.688811 942.809523 1432.688811 942.809523L1432.688811 212.052267C1432.688811 212.052267 893.138176 701.759633 817.019477 767.734955 777.248 802.205449 742.347691 811.03081 718.063616 811.603883L718.063616 811.603883Z"></path>
</svg>

    </a>
  
    <a href="https://www.douban.com/people/kesalin/" rel="me noopener" class="iconfont"
      title="douban"  target="_blank"
      >
      <svg class="icon" style="" viewBox="0 0 1024 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="36" height="36">
  <path d="M926.917973 37.80608C959.65184 37.80608 986.19392 64.34816 986.19392 97.082027L986.19392 926.917973C986.19392 959.65184 959.65184 986.19392 926.917973 986.19392L97.082027 986.19392C64.34816 986.19392 37.80608 959.65184 37.80608 926.917973L37.80608 97.082027C37.80608 64.34816 64.34816 37.80608 97.082027 37.80608zM176.653653 176.19968 176.653653 252.678827 825.658027 252.678827 825.658027 176.19968zM217.719467 316.146347 217.719467 628.08064 273.524053 628.08064 341.292373 770.39616 157.259093 770.39616 157.259093 845.417813 842.949973 845.417813 842.949973 770.39616 654.226773 770.39616 722.899627 628.08064 783.67744 628.08064 783.67744 316.146347zM684.885333 392.891733 684.885333 553.987413 312.576 553.987413 312.576 392.891733zM570.770773 770.39616 426.653013 770.39616 359.621973 628.08064 639.443627 628.08064z"></path>
</svg>

    </a>


<a href="https://luozhaohui.github.io/index.xml" rel="noopener alternate" type="application/rss&#43;xml"
    class="iconfont" title="rss" target="_blank">
    <svg class="icon" viewBox="0 0 1024 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="30" height="30">
  <path d="M819.157333 1024C819.157333 574.592 449.408 204.8 0 204.8V0c561.706667 0 1024 462.293333 1024 1024h-204.842667zM140.416 743.04a140.8 140.8 0 0 1 140.501333 140.586667A140.928 140.928 0 0 1 140.074667 1024C62.72 1024 0 961.109333 0 883.626667s62.933333-140.544 140.416-140.586667zM678.784 1024h-199.04c0-263.210667-216.533333-479.786667-479.744-479.786667V345.173333c372.352 0 678.784 306.517333 678.784 678.826667z"></path>
</svg>

  </a>
  
</div>

<div class="copyright">
  <span class="power-by">
    Powered by <a class="hexo-link" href="https://gohugo.io">Hugo</a>
  </span>
  <span class="division">|</span>
  <span class="theme-info">
    Theme - <a class="theme-link" href="https://github.com/xianmin/hugo-theme-jane">Jane</a>
  </span>

  <span class="copyright-year">
    &copy;
    
      2006 -
    2025
    <span class="heart">
      
      <i class="iconfont">
        <svg class="icon" viewBox="0 0 1025 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="14" height="14">
  <path d="M1000.1 247.9c-15.5-37.3-37.6-70.6-65.7-98.9-54.4-54.8-125.8-85-201-85-85.7 0-166 39-221.4 107.4C456.6 103 376.3 64 290.6 64c-75.1 0-146.5 30.4-201.1 85.6-28.2 28.5-50.4 61.9-65.8 99.3-16 38.8-24 79.9-23.6 122.2 0.7 91.7 40.1 177.2 108.1 234.8 3.1 2.6 6 5.1 8.9 7.8 14.9 13.4 58 52.8 112.6 102.7 93.5 85.5 209.9 191.9 257.5 234.2 7 6.1 15.8 9.5 24.9 9.5 9.2 0 18.1-3.4 24.9-9.5 34.5-30.7 105.8-95.9 181.4-165 74.2-67.8 150.9-138 195.8-178.2 69.5-57.9 109.6-144.4 109.9-237.3 0.1-42.5-8-83.6-24-122.2z"
   fill="#8a8a8a"></path>
</svg>

      </i>
    </span><span class="author">
        飘飘白云
        
      </span></span>

  
  

  
</div>

      </footer>

      <div class="button__back-to-top">
        <a href="#back-to-top">
          <i class="iconfont">
            
            <svg class="icon" viewBox="0 0 1024 1024" version="1.1"
  xmlns="http://www.w3.org/2000/svg" xmlns:xlink="http://www.w3.org/1999/xlink"
  width="35" height="35">
  <path d="M510.866688 227.694839 95.449397 629.218702l235.761562 0-2.057869 328.796468 362.40389 0L691.55698 628.188232l241.942331-3.089361L510.866688 227.694839zM63.840492 63.962777l894.052392 0 0 131.813095L63.840492 195.775872 63.840492 63.962777 63.840492 63.962777zM63.840492 63.962777"></path>
</svg>

          </i>
        </a>
      </div>
    </div>
    
<script type="text/javascript" src="/lib/jquery/jquery-3.2.1.min.js"></script>
  <script type="text/javascript" src="/lib/slideout/slideout-1.0.1.min.js"></script>




<script type="text/javascript" src="/js/main.f62f0fcbd973595351eeeefb324854b3665e976c1f8c192d43ae9de750f8fd10.js" integrity="sha256-9i8Py9lzWVNR7u77MkhUs2Zel2wfjBktQ66d51D4/RA=" crossorigin="anonymous"></script>




























  </body>
</html>
